Η βασική ιδέα του αλγορίθμου Pagerank είναι η αξιολόγηση της κάθε σελίδας του διαδικτύου με βάση τον αριθμό των συνδέσμων προς αυτήν και την αξιολόγηση των σελίδων που τους περιέχουν.

Το αποτέλεσμα της παραπάνω αξιολόγησης ταυτίζεται με το ποσοστό του χρόνου στον οποίο ένας τυχαίος περιπατητής θα βρισκόταν στην εκάστοτε σελίδα, αν ξεκινώντας από κάποια τυχαία σελίδα, ακολουθούσε τυχαία κάποιον από τους συνδέσμους της, στη συνέχεια της επόμενης κι ούτω καθ' εξής.

Η παραπάνω διαδικασία μπορεί να προσομοιωθεί με μία αλυσίδα Markov.

Έστω $\bm{A}$, ο $N\times N$  πίνακας μεταβάσεων της αλυσίδας για $N$ σελίδες του διαδικτύου. Αν  $ j\rightarrow i$ σημαίνει ότι η σελίδα $j$ περιέχει σύνδεσμο προς τη σελίδα $i$, ο $\bm{A}$ ορίζεται αρχικά ως εξής:

\[
  \bm{A}(i, j) = 
  \begin{cases}
    1, & \text{αν } j\rightarrow i \\
    0, & \text{αλλιώς }
  \end{cases}
\]

Επειδή όμως ο παραπάνω πίνακας θέλουμε να εκφράζει την πιθανότητα ο περιπατητής να πάει από τη σελίδα $j$ στη σελίδα $i$ σε ένα βήμα, είναι απαραίτητο το άθροισμα των στοιχείων κάθε στήλης του πίνακα να ισούται με $1$.

Οπότε, αφού λάβουμε τον πίνακα με τους συνδέσμους των σελίδων, διαιρούμε όλα του τα στοιχεία με το άθροισμα των στοιχείων της εκάστοτε στήλης $j$, έστω $L_j$.

Επιπλέον, καθώς ο περιπατητής ξεκινά από μία σελίδα, είναι πολύ πιθανό, ακολουθώντας συνεχώς συνδέσμους να είναι αδύνατο να μεταβεί σε όλες τις σελίδες του γράφου. Το γεγονός αυτό, συν το γεγονός ότι ένας χρήστης του διαδικτύου δεν ακολουθεί μόνο συνδέσμους, αλλά «τηλεμεταφέρεται» κιόλας σε άλλες σελίδες, καθιστά τον παραπάνω πίνακα ανεπαρκή για την προσομοίωση της τυχαίας διαδρομής ενός χρήστη του διαδικτύου.

Έτσι, εισάγεται στον αλγόριθμο μια σταθερά «τηλεμεταφοράς» που δηλώνει την πιθανότητα ο περιπατητής να μεταβεί σε κάποια τυχαία σελίδα του διαδικτύου χωρίς να υπάρχει κάποιος σύνδεσμος προς αυτήν στη σελίδα που βρίσκεται.

Η σταθερά αυτή, έστω $b$, μπορεί να επιλεγεί ως όρισμα στο πρόγραμμα υπολογισμού του διανύσματος pagerank που υλοποιήθηκε. Στην περίπτωση που δεν δοθεί, θα έχει την τιμή 0.15 που έχει δειχθεί ότι αποτελεί καλή επιλογή \parencite{kamvar2004adaptive}.

Με την εισαγωγή της παραπάνω σταθεράς, ο πίνακας μεταβάσεων πλέον θα είναι:
\[
  \bm{A}(i, j) = 
  \begin{cases}
    \frac{1-b}{L_j}, & \text{αν } j\rightarrow i \\
    \frac{b}{L_j}, & \text{αλλιώς }
  \end{cases}
\]

Με τη χρήση του παραπάνω πίνακα είναι δυνατό να υπολογιστεί το διάνυσμα $N\times1$ με την αξιολόγηση της κάθε σελίδας, πολλαπλασιάζοντάς τον με ένα αρχικό διάνυσμα -εδώ ένα ομοιόμορφο- αρκετές φορές, έως ότου το αποτέλεσμα συγκλίνει. Το διάνυσμα αυτό αποτελεί ιδιοδιάνυσμα του πίνακα $\bm{A}$ για την ιδιοτιμή 1.

Για να συγκλίνει με βεβαιότητα το διάνυσμα απαιτείται ακόμη ένα βήμα, θα πρέπει, αν ο περιπατητής βρεθεί σε κάποια σελίδα που δεν περιέχει καμία σύνδεση, να τηλεμεταφερθεί σε μία τυχαία σελίδα με βάση ένα διάνυσμα πιθανοτήτων. Στην υλοποίηση αυτή, ο περιπατητής έχει την ίδια πιθανότητα να τηλεμεταφερθεί σε οποιαδήποτε σελίδα.

Με όλα τα παραπάνω δεδομένα, αποδεικνύεται ότι ο τελικός πίνακας θα έχει μία ιδιοτιμή ένα και το πρόβλημα πλέον έγκειται στην εύρεση του ιδιοδιανύσματός της.

Για την εύρεση του ιδιοδιανύσματος, όπως ζητείται, χρησιμοποιείται η μέθοδος Gauss-Seidel.

